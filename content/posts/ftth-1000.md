---
title: "Perché la FTTH non va a 1000 Mbps?"
slug: ftth-1000-mbps
date: 2019-07-04T18:06:23+02:00
lastmod: 2019-07-04T21:42:00+02:00
authors: [Matteo]
description: "Gli operatori forniscono connessioni in fibra ottica fino a 1 Gbps, però spesso la velocità effettiva è inferiore. Vi spieghiamo i principali motivi."
categories: [FTTH]
hidden: true
---

I principali operatori italiani che forniscono connessioni <abbr title="Fiber To The Home">FTTH</abbr> offrono profili con **velocità in download fino a 1 Gbps**, cioè 1000 Mbps.[^1000vs1024]

[^1000vs1024]: nel campo delle reti 1 Gbps equivale a 1000 Mbps e non 1024 Mbps

Nonostante la fibra ottica sia un mezzo trasmissivo che non soffre dei classici problemi del rame (tra cui [l'attenuazione e la diafonia]({{< relref "/posts/vdsl.md" >}})), **la velocità effettiva può essere anche di molto inferiore**. I motivi sono molteplici, e sono approfonditi nei paragrafi che seguono. In sintesi:

1. negli speedtest **non si possono superare i 940 Mbps**, per via dell'overhead di rete creato da TCP/IP

2. la tecnologia che rende possibile la FTTH, cioè GPON, è per sua natura fortemente sottodimensionata, al punto che **2,5 Gbps possono essere condivisi tra 64 linee**

3. il gestore della connessione potrebbe non avere l'infrastruttura per gestire grandi quantità di traffico sulle sue dorsali

4. il server usato per gli speedtest potrebbe essere saturo

5. se le prestazioni sono pessime in modo costante, **potrebbe esserci un guasto sulla linea**

{{% toc %}}

## Overhead di rete

La rete Internet si basa su un insieme di protocolli organizzati in livelli: ciascun protocollo corrisponde a un livello ed è costruito su un protocollo di livello inferiore. Quando si invia un'informazione tramite Internet, ad esempio un'email, ciascun livello di rete aggiunge delle informazioni aggiuntive (ancor prima che il messaggio venga spedito).

Se il concetto ti è poco chiaro, **pensa a quando si spedisce una lettera in una busta**. Prima si inserisce il foglio nella busta, poi si scrive l'indirizzo, si aggiunge il francobollo e infine l'ufficio postale imprime il timbro. Ciascun livello ha aggiunto delle informazioni.

Queste informazioni aggiuntive (ma indispensabili) sono dette **overhead**, e fanno sì che la quantità di informazione realmente trasmissibile sia inferiore. Pensando di nuovo all'analogia postale, una busta che pesa 5 grammi include oltre al preso della lettera anche quello della busta e del francobollo.

Anche con la FTTH 1000 Mbps funziona così. Ai dati trasmessi dallo speedtest va aggiunto un overhead, che vale circa il 5-6% del totale dei dati trasmessi[^overhead], per cui **su 1000 Mbps il massimo teorico di informazioni che si possono trasmettere si aggira intorno ai 940 Mbps.**

[^overhead]: assumendo l'uso di TCP, IPv4 e Ethernet: https://networkengineering.stackexchange.com/a/19979/42684

## Saturazione albero GPON

La maggior parte delle reti FTTH si basa sulla tecnologia <abbr title="Gigabit-capable Passive Optical Network">[**GPON**]({{< relref "/posts/gpon.md" >}})</abbr>, che ha la particolarità di consentire la **divisione di un unico cavo in fibra ottica in molteplici terminazioni ottiche**, ciascuna delle quali corrispondente a una linea Internet.

Il numero di terminazioni è determinato dal **fattore di splitting**, che varia a seconda di come è stata progettata l'infrastruttura. Ad esempio, un fattore di splitting di 1:64 significa che viene creato un "albero" di cavi alle cui estremità ci sono 64 terminazioni. In questo caso, **le 64 linee condividerebbero un totale di 2,5 Gbps in download e 1,25 Gbps in upload.**

{{% fig src="/images/gpon-simpl.png" caption="**Rappresentazione di un singolo albero GPON**: una fibra ottica viene suddivisa in più fibre ottiche, più volte, fino ad ottenere 64 terminazioni. **Questa situazione si ripete per centinaia di alberi**, e ciascun albero può offrire al massimo 2,5 / 1,25 Gbps." vertical="true" %}}

In Italia, i fattori di splitting utilizzati sono:

- **1:64 per Open Fiber nelle grandi città**
- **1:16 per Open Fiber nelle aree bianche** ([piano BUL]({{< relref "bul.md" >}}))
- **1:64 per Flash Fiber** (TIM e Fastweb)

## Saturazione delle dorsali

**Gli operatori potrebbero non avere sufficienti risorse per trasportare il traffico**, e se un collegamento è saturo, cioè al limite delle sue capacità, le prestazioni iniziano a calare.

Si tratta solitamente di un problema **limitato a una specifica zona geografica**. Ad esempio, con la crescità degli abbonamenti in un determinato quartiere di una città, il collegamento della relativa centrale con il resto della rete potrebbe non reggere la crescita del traffico. Il collegamento deve quindi essere ampliato per risolvere la saturazione.

In alcuni casi potrebbero anche esserci problemi di **saturazione a livello di peering**, e cioè di consegna del traffico ad altri operatori nazionali o internazionali. Ad esempio, se ti connetti a un sito web norvegese, il traffico dovrà a un certo punto essere "passato" a un operatore che opera in Norvegia. Se questo collegamento è sottodimensionato, le prestazioni iniziano a calare.

## Saturazione server speedtest

Quando si tratta con velocità così alte, c'è il rischio che **il server usato per lo speedtest possa essere il collo di bottiglia**. Per escludere questo problema, l'ideale è provare a ripetere il test con server diversi.

## Guasti di linea

Se le prestazioni risultano pessime in modo costante, anche in orari non di punta della giornata, potrebbe esserci un problema di malconfigurazione della rete o un problema fisico della tratta in fibra ottica. In questo caso si può solo tentare di segnalare il problema all'operatore.
